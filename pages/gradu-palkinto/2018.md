---
title: Gradu Palkinto 2018
layout: page
permalink: /Gradu-Palkinto/2018
---

Suomalaisten kemistien seuran Laskennallisen kemian jaoston vuoden 2018 gradupalkinto
myönnetään Olli Ahlstedtin diplomityölle “Density functional study of hydrogen adsorption on Pt-Ni nanoclusters”.

Olli Ahlstedtin diplomityö alkaa erinomaisella johdannolla ja motivointiosuudella. Työ liittyy yhteiskunnallisesti hyvin ajankohtaiseen aiheeseen, vetytalouteen. Tutkielma on tehty Tampereen teknillisen yliopiston fysiikan laboratoriossa. Siinä käydään läpi sähkökemiallisen katalyysin perusteet, sekä mallinnuksessa käytetyt tiheysfunktionaalimenetelmät hyvin selkeästi ja sujuvasti. Työssä on tutkittu laskennallisen kemian menetelmillä pienten platina-nikkeli-nanoryppäiden aktiivisuutta sähkökemiallisessa vedynkehitysreaktiossa. Saostamalla nikkeliä ja platinaa voidaan vähentää platinan tarvetta, mikä on ensiarvoisen tärkeää platinavarantojen rajallisuuden vuoksi. Laskennallisessa osuudessa käytetyt mallisysteemit on kuvattu hienosti ja työn tulokset on käsitelty järjestelmällisesti. Tutkielma on erinomainen kokonaisuus, joka osoittaa tekijän paitsi syvällisen perehtyneisyyden laajaan aihealueeseen jossa laskennallisen kemian tutkimuksella on merkittävä rooli, myös kykyä tuoda laskennallisen mallinnuksen tärkeys esiin isossa kuvassa.

Lisätietoja työstä on saatavilla osoitteesta [https://urn.fi/URN:NBN:fi:tty-201804261568](https://urn.fi/URN:NBN:fi:tty-201804261568)

Kunniamaininta 2018

Laskennallisen kemian jaosto myönsi samassa yhteydessä myös kunniamaininnan ansiokkaasta lopputyöstä Rasmus Kronbergille. Rasmus Kronbergin diplomityö “Ab initio molecular dynamics simulation of the platinum–water interface: Insights into structure and electrocatalytic properties” on esimerkillinen maisteritason lopputyö laskennallisen sähkökemian alueelta.

Työ on tehty Aalto-yliopiston Kemian ja materiaalitieteen laitoksella. Kirjallisuusosassa on kuvattu syvällisesti työssä käytetyt tiheysfunktionaalimenetelmät ja kuvattu selkeästi sekä laskennallisen sähkökemian avainkäsitteet että työssä käytettävät mallisysteemit. Työn laskennallinen osuus käsittelee platina-vesi -rajapintaa, joka on hyvin keskeisessä roolissa esimerkiksi sähkökemiallisen vedynkehitysreaktion tehokkuuden parantamisessa. Työssä on saavutettu uusia tieteellisiä tuloksia, joita on onnistuneesti verrattu kokeellisiin havaintoihin. Työ kytkeytyy yhteiskunnallisesti erittäin ajankohtaiseen aiheeseen, vetytalouteen, ja se on hieno esimerkki aihealueesta, missä laskennallisen kemian tutkimus on avainroolissa kokeellisten havaintojen selittämisessä ja uusien materiaalien kehitystyössä.

Lisätietoja työstä on saatavilla osoitteesta [https://aaltodoc.aalto.fi/handle/123456789/33668](https://aaltodoc.aalto.fi/handle/123456789/33668)
