---
title: Gradu Palkinto 2015
layout: page
permalink: /Gradu-Palkinto/2015
---
Suomalaisten kemistien seuran Laskennallisen kemian jaoston vuoden 2015 gradupalkinto myönnetään DI Sampsa Vierroksen diplomityölle ”Fosfolipidikäänteismisellien molekyylidynaaminen karakterisointi”.

Diplomityö käsittelee geeliytyviä fosfolipidejä ja se on tehty Aalto-yliopiston kemian laitoksen Itsejärjestäytyvien molekyylimateriaalien tutkimusryhmässä. Tutkimusmenetelmänä on käytetty klassista molekyylidynamiikkaa. Työssä on tutkittu erityisesti organogeelejä, joilla on lupaavia sovelluksia mm. huokoisten ja pitkulaisten nanomateriaalien valmistuksessa sekä lääkeaineiden annostelussa. Työssä on käsitelty sujuvasti ja kattavasti fosfolipidien rakennetta ja ominaisuuksia sekä käytettyjä simulaatio- ja analyysimenetelmiä. Simulaatioiden yksityiskohdat ja rajoitukset sekä käytetyt mallit on kuvattu erittäin hyvällä tarkkuudella. Kokeellisessa osuudessa työn tuloksia analysoidaan monipuolisesti.

Työssä osoitetaan, että alan tutkimuksessa hyvin yleisesti käytetty voimakenttä ei itseasiassa sovellu orgaanisissa liuoksissa oleville lipideille ja myös vesiliuoksissa havaittu hyvä suorituskyky voi johtua virheiden kumoutumisesta. Nämä johtopäätökset ovat yleisesti merkittäviä fosfolipidien molekyylidynaamisen tutkimuksen kannalta. Lisätietoja diplomityöstä on saatavilla osoitteesta [https://aaltodoc.aalto.fi/handle/123456789/14233](https://aaltodoc.aalto.fi/handle/123456789/14233)
